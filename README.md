# diadrastikos_xartis
Ο ψηφιακός [διαδραστικός χάρτης]:(https://bit.ly/3VthS8V) εντάσσεται σε διδακτικό σενάριο το οποίο έχει λάβει σφραγίδα καλής ανοιχτής πρακτικής στο [Φωτόδεντρο]: (https://photodentro.edu.gr/oep/r/8532/645?locale=el). 
**Γνωστικό αντικείμενο**: Ιστορία Α΄ Γυμνασίου

**Περιγραφή**: Αφετηρία της διδακτικής πρακτικής αποτελεί ο τίτλος της ενότητας «Αλέξανδρος. Η κατάκτηση της Ανατολής» του σχολικού βιβλίου Ιστορίας Α΄ Γυμνασίου, συνοδευόμενος από τις δύο εικόνες της ενότητας∙ το πορτρέτο του Μ. Αλέξανδρου και τον χάρτη με την εκστρατεία του. Επομένως, με βάση τον τίτλο, η πρόταση αποτελείται από δύο φάσεις (1. Μ. Αλέξανδρος, 2. Κατάκτηση Ανατολής) που αντιστοιχούν σε δύο δραστηριότητες. Ο OER σχετίζεται με τη 2η φάση, δηλαδή τη δημιουργία [ψηφιακού χάρτη] (https://bit.ly/3VthS8V) με ένα εύκολο κι εύχρηστο εργαλείο, όπως είναι το λογισμικό ψηφιακής χαρτογράφησης Google maps. Στον χάρτη καταγράφεται η πορεία του Μ. Αλέξανδρου με σύντομες και περιεκτικές πληροφορίες για κάθε μάχη ή για τις περιοχές από τις οποίες πέρασε. Με αυτή την δραστηριότητα, οι μαθητές/ριες γνωρίζουν με έναν «βιωματικό» τρόπο τα μέρη από τα οποία πέρασε και τις μάχες που έκριναν την εκστρατεία του, αλλά και συνειδητοποιούν ότι οι χάρτες και τα ονόματα των περιοχών αλλάζουν (λ.χ. Γρανικός = Biga Cayi) με την πάροδο των χρόνων. 

**Σκεπτικό/Προβληματική**: Η αρχική σκέψη για τον σχεδιασμό της συγκεκριμένης πρακτικής δημιουργείται από τον βαθμό δυσκολίας της ενότητας «Αλέξανδρος. Η κατάκτηση της Ανατολής», η διδασκαλία της οποίας δεν μπορεί να γίνει χωρίς τη χρησιμοποίηση του χάρτη. Από την άλλη, ακόμη και με τη χρήση του χάρτη, οι μαθητές/ριες είναι δύσκολο να θυμηθούν όλα τα ονόματα και να διαγράψουν την πορεία του. Έτσι, προέκυψε η ιδέα να ασχοληθούν περισσότερο με τις κατακτήσεις του και να σχεδιάσουν οι ίδιοι/ες σε έναν σύγχρονο ψηφιακό χάρτη τα μέρη που κατέκτησε, ώστε να προσδιορίσουν, συγχρόνως, και σε ποιες σημερινές χώρες αντιστοιχούν οι κατακτήσεις του. Μέσα από αυτή τη βιωματική και ενεργητική μαθησιακή διαδικασία, οδηγούνται σε διάφορα συμπεράσματα και προβληματισμούς, όπως την αλλαγή των ονομάτων και την αλλαγή των συνόρων σε έναν χάρτη με την πάροδο του χρόνου.

**Αξιοποίηση στην Εκπαίδευση**: Το τελικό παραδοτέο προϊόν αποτελεί χρήσιμο «βοήθημα» και για άλλους/ες μαθητές/ριες, καθώς μπορούν να δουν την πορεία του Αλέξανδρου σε έναν σύγχρονο χάρτη. Επιπλέον, οδηγούνται σε διάφορα συμπεράσματα και προβληματισμούς, όπως την αλλαγή των ονομάτων και την αλλαγή των συνόρων σε έναν χάρτη με την πάροδο του χρόνου. Με αυτόν τον τρόπο, η πρακτική μπορεί να συντελέσει στην ανάπτυξη ικανότητας κατασκευής, διάχυσης και προσαρμογής ψηφιακών εργαλείων που βοηθούν στην καλύτερη διδασκαλία της ιστορίας αλλά και άλλων φιλολογικών μαθημάτων (βλ. [Λογοτεχνικούς Χάρτες Πόλεων]: (https://bit.ly/41npVrC). Επίσης, αξιοποιείται ένα εύχρηστο και εύκολα προσβάσιμο λογισμικό [Google maps] με το οποίο αρκετοί/ές μαθητές/ριες είναι σχετικά εξοικειωμένοι/ες από δικές τους προσωπικές αναζητήσεις σε έναν χάρτη google. Ακόμη, επιτρέπει την εύκολη διαχείριση μεγάλων σε έκταση χαρτών αλλά και την τροποποίηση κάθε φορά που προστίθεται νέο υλικό. Τέλος, δημιουργείται ένα είδος αλληλεπίδρασης με αυτόν/ή που μελετάει τον χάρτη, καθώς πατώντας σε κάθε τοποθεσία εμφανίζονται σχετικές πληροφορίες για αυτή.
